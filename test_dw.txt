Speaker 1: नमस्कार, मैं आपके सुख, शांति और स्वास्थ्य की कामना करता हूँ। दीवाली का पर्व इस बार दो दिनों के लिए रहा। 31 अक्टूबर और 1 नवंबर। और दोनों दिन हिंदुस्तान ने माता लक्ष्मी की पूजा की, गणपति गणेश की पूजा की, अपने घर में धन-धान्य रहे साल भर के लिए इसकी कामना की। मगर दीवाली का मर्म क्या है? दीवाली के पीछे अगर हम समाज की मंगल कामना रखते हैं, हम सबके सुख, स्वास्थ्य, समृद्धि की कामना करते हैं, तो इस परंपरा का कोई मूल स्वर होगा। कोई मूल बात है, जिसको जानना बहुत ज़रूरी है। हम कहते हैं कि असतो मा सद्गमय, तमसो मा ज्योतिर्गमय। असत्य से सत्य की तरफ ले चलो, अंधकार से प्रकाश की तरफ ले चलो, अज्ञान से ज्ञान की ओर और मृत्यु से जीवन की ओर। अब इसमें जितनी भी चीजें हैं, वो अपनी-अपनी परिभाषा की मांग करती हैं। कि अंधकार क्या है, प्रकाश क्या है, सत्य क्या है, असत्य क्या है, अज्ञान क्या है, ज्ञान क्या है, मृत्यु क्या है, जीवन क्या है। और इस पर विमर्श के लिए आज हमारे साथ हैं आचार्य प्रशांत जी। प्रशांत जी, आपका बहुत-बहुत स्वागत है। दीवाली का पर्व और हमारी... 

Speaker 2: दीवाली की शुभकामनाएं राणा जी। 
Speaker 1: जी, आपको भी सर। एक लंबी परंपरा हमारी है। हम दीवाली मनाते हैं, दीयों से घर को सजाते हैं, लक्ष्मी गणेश की पूजा करते हैं। हम कहते हैं असतो मा सद्गमय, तमसो मा ज्योतिर्गमय। लेकिन इसका मूल स्वर क्या है? इसके पीछे जो मूल भावना है, वो क्या रही है? 
Speaker 2: बहुत सुंदर आपका प्रश्न है और आपके चैनल के माध्यम से मैं सबको सबसे पहले तो अपनी बधाईयाँ देना चाहता हूँ। और फिर आते हैं, आपने बड़ा अच्छा प्रश्न किया कि सत्य क्या, असत्य क्या, तमस क्या, ज्योति क्या। तो प्रकाश पर्व है अपना। और प्रकाश शब्द ही तभी प्रासंगिक होता है जब पहले अंधकार हो। तो वो अंधकार कहाँ है, वो समझना बहुत ज़रूरी है। मेरे देखे, जीवन इसलिए है ताकि जो हमें जन्मगत ही अंधेरा मिला होता है, नासमझी का, बेहोशी का, अज्ञान का, हम उस अंधेरे को काटते चलें। प्रतिवर्ष दीवाली आती है, 364 दिन इसलिए होते हैं ताकि जो अंधेरा है, हम उसकी पहचान करें, उसको identify करें और भरसक प्रयत्न करके उसे मिटाएँ, उससे लड़ें। और 364 दिन हमने ये जो संघर्ष करा होता है, और उस संघर्ष में जो सफलता पाई होती है, उस संघर्ष और सफलता का उत्सव होता है फिर 365वें दिन। लगभग उसी तरीके से जैसे आपने साल भर अपने स्कूल, कॉलेज में पढ़ाई करी होती है, आप एक अच्छे छात्र होते हैं, फिर परीक्षा होती है, तो साल में एक दिन उसका परिणाम घोषित होता है और फिर आप उसका उत्सव मनाते हैं। तो उत्सव मनाने के लिए ज़रूरी ये है, तार्किक ये है कि सबसे पहले आप परीक्षा में उत्तीर्ण हुए हों। तो दीवाली कोई एक दिन का पर्व नहीं होना चाहिए, एक दिन का उत्सव हो सकता है। उस एक दिन हम कह सकते हैं कि हाँ, आज हम दीये प्रज्वलित करेंगे, सजावट करेंगे और जितने हमारे बाकी अपने उत्सव मनाने के तरीके होते हैं, उनको निष्पादित करेंगे। लेकिन दीवाली तो होनी चाहिए 365 दिनों की, ऐसे कहिए 364 दिनों की और फिर एक दिन का प्रकाश। कि जैसे आप सफलता मिल गई है, अब हम योग्य हो गए हैं, अब हमें हरता मिल गई है, अब हम qualified हो गए हैं कि हाँ, हम भाई, घोषित कर सकते हैं कि देखो हमने अंधेरे से संघर्ष करा। और इसमें मैं ये भी कहूँगा कि अंधेरा क्यों इतनी बड़ी चीज़ है कि उसके संदर्भ में हमने परंपरा में पूरा एक प्रकाश पर्व ही विकसित कर डाला। अंधेरा इतनी बड़ी चीज़ इसलिए है क्योंकि अंधेरा कभी अपने आपको अंधेरा बोलकर नहीं आता है। अगर पता हो अंधेरा है, तो हम तुरंत ऐसे उंगली बढ़ाएंगे और बत्ती जला देंगे। ये जो हमारा स्थूल जगत है, इसके अंधेरे से लड़ना कोई बड़ी बात नहीं होती है। इसलिए दीवाली पर जब लोग दीये, झालर और ये सब लगाते हैं, तो वो अच्छी बात है प्रतीक के तौर पर, लेकिन अगर हम सिर्फ उसका स्थूल अर्थ ही लेते रहेंगे, तो मुद्दे से, मर्म से चूक जाएंगे। क्योंकि बाहर का अंधकार तो दिख जाता है आँख से। मैंने कहा बाहर का अंधकार दिख जाएगा, तो आप टॉर्च, रोशनी, बत्ती कुछ जला देते हैं। जो भीतर का अंधकार है न, वो दिखता नहीं है, वो प्रकाश बनकर आता है। भीतर का अंधकार माने अज्ञान। अब अज्ञान का तो ये है साहब कि हर आदमी को लगता है कि वो ज्ञानी है। तो भीतर का अंधकार, रोशनी का नाम लिए रहता है। भीतर का अज्ञान, ज्ञान का नाम लिए रहता है। तो दीवाली का मतलब ये हुआ कि जिसको तुम अपना ज्ञान समझते हो, जिस धारणा, जिस मान्यता को लेकर के तुम बहुत आत्मविश्वास में भरे बैठे हो, तुम ज़रा उसकी समीक्षा करो, तुम उस पर पुनर्विचार करो। और अंधेरा, जिसने नाम पहन रखा है प्रकाश का, उस अंधेरे को हटाते चलो। तो झूठे ज्ञान को हटाने की वर्ष भर की प्रक्रिया का नाम है दीवाली। ये मेरे देखे हुई परिभाषा। तो मेरे हिसाब से तो अब आज से हमें अगली दीवाली की तैयारी शुरू कर देनी चाहिए। क्योंकि अगर साल भर तैयारी नहीं करेंगे, तो हम कैसे अपने आपको सुपात्र घोषित करेंगे, हम कैसे कहेंगे कि हम में योग्यता है अब कि अगली दीवाली को मना पाएं। कैसे कह पाएंगे तमसो मा ज्योतिर्गमय। 

Speaker 1: एक पुरानी श्लोक में एक जगह आता है कि मृत्यु से जन्म की ओर ले चलो। अब इसका मतलब ये है कि जीवन जो है न, मृत्यु की सतत प्रक्रिया है और जन्म कुछ है जो उसकी परिणति है। इसको कैसे देखा जाए? क्योंकि ये बहुत गूढ़ है। 

Speaker 2: हाँ, हाँ। देखिए, भीतर जो हमारे अहंकार बैठा हुआ है न, वो अपने आपको हर उस चीज़ से जोड़ कर रखता है जो मृतप्राय है, जो क्षणभंगुर है। ये हमारे चारों ओर प्रकृति है और हम अपनी कोई पहचान नहीं बता पाएंगे, आप किसी को चुनौती के साथ बोलकर देख लीजिए, जो प्रकृति से जुड़ी हुई न हो। मैं कौन हूँ? मैं इस शर्ट का मालिक हूँ। अब ये शर्ट अमर तो हो नहीं सकती। तो मेरी अगर पहचान इस शर्ट से जुड़ी हुई है, तो शर्ट के मरने के साथ मैं भी मर गया। मेरी पहचान मेरी प्रतिष्ठा से जुड़ी हुई है, प्रतिष्ठा कभी भी जा सकती है। मेरी पहचान मेरे पैसे से जुड़ी हुई है, मेरी पहचान बहुत सारी उन चीज़ों से जुड़ी हुई है जो बाहरी हैं। और बाहरी माने सांसारिक। संसार के लिए ही जो शास्त्रीय शब्द होता है, सांख्य में, वो होता है प्रकृति। तो हम पैदा होते हैं, हमारी आँखें बाहर देखती हैं, बाहर से ही जुड़ जाते हैं और बाहर से ही अपनी सारी पहचानें ले लेते हैं। और बाहर जो कुछ है, वो नष्टप्राय है। बाहर जो कुछ है, वो ephemeral है, वो मरेगा। इसको कहते हैं मृत्युधर्मा होना। जब मनुष्य अपने आपको दुनिया भर की ऐसी चीज़ों से identify कर लेता है, तादात्म्य स्थापित कर लेता है, जो चीज़ें खुद ही बुलबुले की तरह बन रही हैं, मिट रही हैं, बन रही हैं, मिट रही हैं, लहर की तरह उठ रही हैं, गिर रही हैं, तो फिर उन चीज़ों के मिटने के साथ आपको ये भय लगता है, मैं भी तो मिट गया। तो जब उपनिषद हमसे कहते हैं कि मृत्यु से अमरता की तरफ चलो, बहुत सुंदर, बहुत प्रसिद्ध सूत्र है, जिसको आपने उद्धृत किया, कि मृत्यु से अमरता की तरफ जाना है, तो उसका अर्थ है कि बाहर से तुमने जिन अपने संबंधों को बहुत गंभीरता दे रखी है, उस गंभीरता को वापस खींचो। जैसे आदिशंकराचार्य निर्वाण षट्कम में हमें समझाते हैं न, कि न तो तुम देह हो, न इंद्रियाँ हो, न पंचभूत हो, न तीन गुण हो। माने दुनिया भर से तुमने जो अपने आपको समझ रखा है, वो तुम नहीं हो। और फिर हमारे भीतर भारी जिज्ञासा आती है, ये भी नहीं है, वो भी नहीं है, तो हम हैं कौन? तो कहते हैं शिवोऽहम्, शिवोऽहम्, शिवोऽहम्। तो शिवोऽहम् की बात तो बाद में आती है। पहले तो बात आती है नकार की, नेति नेति की। कि ये सब चीज़ें, जो खुद ही मिट रही हैं, तुम इनका आसरा लेकर के बैठे हो। यही मृत्यु है। मृत्यु का अर्थ है उसके भरोसे जीने की कोशिश करना, जो बेचारा खुद बेसहारा है। मैं उसका सहारा ले रहा हूँ, जो खुद ही बेसहारा है, यही मृत्यु है। जो अपने आपको अंततः देह भी मानता है, वो अपने लिए झंझट खड़ी कर रहा है, क्योंकि देह भी जिस रूप में है, वो रूप लगातार प्रतिक्षण बदल रहा है। देह के ही रूपों के बदलाव की परिणति होती है एक दिन देह के गिर जाने में। देह बदल तो लगातार ही रही है। और एक दिन वो बदलाव कुछ ऐसा हो जाएगा कि हम कहेंगे, अरे, ये तो लेटी गई, अब उठी नहीं रही, ये आखिरी बदलाव हो गया। तो मृत्यु से अमरता की ओर जाने का अर्थ है कि पुनर्विचार करना, निरीक्षण करना, अवलोकन करना कि तुमने जो दुनिया से रिश्ते बना रखे हैं, तुमने जो अपनी पहचानें स्थापित कर रखी हैं, तुमने अपने आपको जो समझ रखा है दुनिया के संदर्भ में, क्या तुम्हारे लिए वही होना ज़रूरी है? क्या तुम्हारे लिए वो होना कल्याणप्रद है? क्या उसमें तुमको सुख, शांति, आनंद मिलने वाला है? या दुनिया से ऐसे जुड़कर के तुम अपने लिए सिर्फ बंधन और दुख तैयार कर रहे हो? यही उस दीवाली का मर्म है। और मुझे लगता है कि भारत जो है, वो उत्सवधर्मी देश है। और इसका कारण मुझे लगता है कि जीवन की जीवंतता बनी रहे और परोपकार की, मानवता की, जो विचारधारा हमारी है, जो मूल मंत्र हमारा है, वो जीवंत रहे, इसके लिए ही इस तरह की परंपराएँ रखी गई होंगी। लेकिन कुछ पुराणिक कथाओं का मैं उल्लेख करना चाहता हूँ, क्योंकि हर जो हमारा लोक पर्व है, उसके साथ कुछ कथाएँ हैं। जैसे राम का अयोध्या आगमन है, या कृष्ण का नरकासुर वध है, या समुद्र मंथन से लक्ष्मी का, धन्वंतरि का निकलना है, या विष्णु का नरसिंह रूप लेकर के हिरण्यकश्यप का वध करना है। इन सारी कथाओं को हम दीवाली से जोड़कर के देखते हैं। और अब ये वो मौसम भी होता है जब खरीफ की फसल पकती है और किसान घर लाने को होता है। तो किसान के चेहरे पर भी क्रोनक होती है। दीवाली भारतीय समाज, भारतीय समाज की सामाजिकता और जो उसका धर्म है, जिसको आप लोक धर्म कहें, या जो परंपरिक तौर पर जिस मानस के साथ एक समाज चलता है, वो उस धर्म के लिहाज़ में कह रहा हूँ। इस पूरी तस्वीर को आप कैसे देख रहे हैं? 

Speaker 2: देखिए, जितने भी उत्सव होते हैं, उनके दो पक्ष होते हैं। एक बाहरी सामाजिक और एक आंतरिक। तो जो बाहरी पक्ष होता है, वो तो जो समाज का जो तबका है और उसके जो ज़मीनी सरोकार हैं, सदा उनसे संबंधित होता है। तो इसलिए आप देश में अलग-अलग वर्गों के पास जाएंगे, अलग-अलग जगहों पर जाएंगे, तो उन सबके पास दीवाली को लेकर के आप भिन्न-भिन्न जनश्रुतियाँ पाएंगे। आप उदाहरण आपने बहुत अच्छा दिया, आप किसानों के पास जाएंगे, वो कहेंगे, भैया, हो गया, फसल कट भी गई, बिक भी गई, अब हाथ में पैसा आ गया है और अब आने वाला समय जाड़े का है, कुछ करना नहीं है, अभी ये मौका है जब हम अपना उत्सव मना सकते हैं। इसी तरीके से आप अगर जैनों के पास जाएंगे, तो वो आपको एक अलग कारण बता देंगे, वो कहेंगे, अलग कहानी है। अब बौद्धों के पास जाएंगे, उनके पास अलग कहानी है। यहाँ तक कि सिखों के कुछ वर्ग हैं, वो भी खूब धूम से दीवाली मनाते हैं, उनके पास अलग कहानी है। आप अगर दक्षिण पूर्व एशिया में चले जाएंगे, तो उनके पास अलग कहानी है। तो वो बाहरी बात है कि मैंने सामाजिक तल पर क्या अपने आपको कारण दिया है या वैधता दी है, justification दिया है कि भाई, आज क्यों उत्सव मना रहे हो। पर जो आंतरिक कारण है, वो तो हमेशा एक ही होता है। आपने बहुत खूबसूरत बात कही कि भारत उत्सवों का देश है। तो उत्सव हमेशा आनंद से संबंधित होते हैं, है ना? उत्सव का संबंध दुख से तो हो नहीं सकता। तो भारत वो देश है जहाँ मूल दर्शन ही जो है वेदों का, वो तापत्रय के शमन के लिए है। माने तीन प्रकार के दुख हैं, उन तीन प्रकार के दुखों को हटाना है और इसी के लिए हमारा पूरा दर्शन है और दर्शन धर्म का हम आधार कहते हैं। तीन प्रकार के दुख हटाने हैं, इसी दुखों के हटाने की प्रक्रिया को हम कहते हैं आनंद। और आनंद है तो उत्सव है। और तीन दुख होते हैं, क्योंकि इसलिए हम कहते हैं ॐ शांति, शांति, शांति, तीन बार हम शांति की बात करते हैं। तीन प्रकार के दुख गए, आनंद आ गया, आनंद आ गया, चलो उत्सव मनाओ, मौजी मौज है, भारत उत्सव का देश है, क्या बात कही है। लेकिन वो तभी हो सकता है जब हम दुख से आँखें न चुराएँ। जब हम लगातार खोजें कि कहीं हम सुख के नाम पर छले तो नहीं जा रहे, कहीं हम सुख के नाम पर दुख तो नहीं ले आ रहे, कहीं ऐसा तो नहीं कि हम ज्ञान के नाम पर अज्ञान को पाले हुए हैं, कहीं ऐसा तो नहीं कि समझदारी और जानकारी के नाम पर हम धारणाएँ और मान्यताएँ और अंधविश्वास बस इसी में खेल रहे हैं। अगर ये हमने देख लिया, तो फिर दुख छटेगा, दुख छटेगा, जो पीछे बचता है वो आनंद है, आनंद है तो उत्सव मनाओ, मौजी मौज है, भारत उत्सव का देश है, क्या बात कही है। 

Speaker 1: आचार्य जी, ये एक अलग तरह की व्याख्या रही है, आपने जो दर्शकों ने सुना होगा, कि धर्म के साथ ही लोक अभेदूचि के जो आयोजन होते हैं, वो जुड़ते हैं, लोक उत्सव जुड़ते हैं, परंपराएँ जुड़ती हैं, हमारे धार्मिक आयोजन जुड़ते हैं, हमारी अलग-अलग पंथ परंपराएँ जुड़ती हैं, और ये सब उस धर्म के अंब्रेला के तहत ही आते हैं। और आचार्य जी ने आज जो व्याख्या दी है, मुझे लगता है कि आप सबों को समझ में आया होगा कि दीवाली सही है, छठ भी ठीक है, नवरात्र भी ठीक है, लेकिन उसका मूल केंद्र जो है वो धर्म है, और धर्म का मर्म अगर आप नहीं जानते हैं, तो लगता है, आचार्य जी कह रहे हैं कि दवा तो नहीं बची, सिर्फ मिठाई-मिठाई रह गया। आचार्य जी, बहुत-बहुत धन्यवाद आपका, आज के विशेष तौर पर जुड़ने के लिए और हमारे दर्शकों के लिए अपना समय देने के लिए। 

Speaker 2: सबको शुभकामनाएं और सब अगली दीवाली की तैयारी करें अब। 

Speaker 1: धन्यवाद। 

Speaker 2: नमस्कार।
